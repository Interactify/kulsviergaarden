---
title: Alsønderup fester
content-image: null
cmsUserSlug: ""
permalink: null
layout: default
menu-name: Alsønderup Fester
date: 2016-06-23T00:00:00.000Z
---

Alsønderup Fester afholdes hvert år på Kr. Himmelfartsdag i den lille landsby Alsønderup, som ligger bare 6 km NV fra Hillerød. 
Her på Kulsviergården, landsbyens samlingssted, afholder man hvert år Nordsjællands største loppemarked og byfest. 
 
Alsønderup Fester har mere end 40 år på bagen og er hvert år et tilløbsstykke uden lige. Aktive fra Tulstrup, Alsønderup, Nejede og Bendstrup har gennem mange måneder brugt tid på at samle effekter ind fra det meste af Nordsjælland og Københavns området.
 
Hver lørdag fra omkring februar kører 2 til 3 lastvogne rundt og indsamler effekter, som venlige folk har doneret til os i den gode sags tjeneste, og mange mennesker benytter sig af, at vi har åbent i "Koldhallen" - bag Kulsviergården - hver anden lørdag, hvor der kan indleveres "Lopper"
 
Når effekterne er indsamlet, bliver de sorteret, og gjort klar til at blive solgt på selve loppemarkedet. Rigtig mange fra lokalsamfundet bruger rigtig mange timer med dette frivillige arbejde.
 
Omkring 400 personer deltager i det store arbejde. 
 
De yngste er omkring 11 år, og vi har mange ældre som for fleres vedkommende har været med helt fra starten. 
 
De helt unge starter som piccoloer, hvor de hjælper gæsterne med at transportere de købte effekter til deres biler eller til den effektgarderobe, der er oprettet på dagen til opbevaring af købte fund, til de skal hjem - men først når man har hygget sig lidt mere. 
 
De voksne hjælper til mange forskellige steder på området, som f.eks. parkeringsvagter, information, sælger i boderne og sidst men ikke mindst, er der dem der sørger for forplejning på dagen, man kan nemlig fra boder på området købe øl, vand, kaffe, pølser, is og grill mad mm.
 
Loppemarked starter kl. 8 hvor dørene åbnes og der kan købes kaffe og morgenbrød. Herefter vil der fra kl. 9 være åbent for salg fra boder indtil kl. 15. Der vil stadig være åbent for servering af mad og drikke til kl. 16 i boderne udenfor. 
 
Overskuddet går via Støtteforeningen til ligelig fordeling mellem Idrætsforeningen (ASGI) og Den Selvejende Institution Kulsviergården til gavn for sognets børn og voksne.
 
Ikke mange steder finder man en samarbejdsånd som i Alsønderup
 
 
 
Alle er velkomne til at deltage i arbejdet.

Se mere her: www.alsonderupfester.dk